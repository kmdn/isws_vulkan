Finalmente, avendo il Papa Clemente deliberato che Buonarroti tornasse a Firenze per finire l’opere della sagrestia e libreria di S. Lorenzo, gli diede ordine che, essendovi molte statue mancanti, come nella vita di Michelagnolo si dirà, si servisse de’ più valenti uomini che si potessero trovare, e particolarmente di fra’ Giovanni Agnolo, servendosi di quegli stessi modi che aveva tenuti Antonio da San Gallo per finire l’opere della Madonna di Loreto. Andatosene dunque Michelagnolo con il frate a Firenze, nel fare le statue del Duca Lorenzo e del Duca Giuliano, si servì molto del frate nel pulirle e far certi sottosquadri difficili; per il che fra’ Giovanni Agnolo imparò molte cose da quell’uomo veramente divino, stando con attenzione a vederlo lavorare e notando ogni minima cosa. Ora fra l’altre statue che mancavano per finire quell’opera, vi mancavano un S. Cosimo e un S. Damiano che dovevano essere uno per parte alla Madonna, e Michelagnolo diede il S. Damiano a Raffaello da Montelupo da fare, e al frate il S. Cosimo, comandandogli che lavorasse in quelle medesime stanze dove egli aveva lavorato e lavorava. Avendo dunque il frate con ogni maggior studio posto mano a quell’opera, fece un modello grande di quella figura, il quale fu in molte parti ritoccato da Buonarroto; anzi Michelagnolo fece di sua mano la testa e le braccia di terra, le quali sono oggi in Arezzo, tenute da Vasari fra le sue più care cose in memoria di quel grand’uomo. Non mancò chi biasimasse Michelagnolo, dicendo che egli aveva mostrato poco giudizio nell’allogare quella statua e fatto cattiva elezione; ma il fatto poi mostrò, come si dirà, che Michelagnolo aveva avuto ottimo giudizio e che il frate era valente uomo. Avendo Michelagnolo con l’aiuto di fra’ Giovanni Agnolo finito e poste in opera le statue del Duca Giuliano e del Duca Lorenzo, essendo chiamato dal Papa, che voleva che si facessero gli apparecchi per lavorare di marmo la facciata di S. Lorenzo, se ne andò a Roma; ma non vi stette molto che, morendo il Papa Clemente, ogni cosa rimase imperfetta. A Firenze la statua del frate, non finita, insieme con l’altre opere, fu scoperta e molto lodata; e veramente, o fusse lo studio e diligenza sua, o l’aiuto di Michelagnolo, ella riuscì alla fine una bellissima figura e la migliore che fra’ Giovanni Agnolo facesse già mai in tutta la vita sua, tanto che meritò veramente d’essere posta dove ella è.